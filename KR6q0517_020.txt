# -*- mode: mandoku-view; -*-
#+DATE: 2016-06-08 5:55
#+TITLE: 寒松操禪師語錄
#+PROPERTY: CBETA_ID J37nB392
#+PROPERTY: ID KR6q0517
#+PROPERTY: SOURCE Jiaxing Canon Vol. 37, No. B392
#+PROPERTY: VOL 37
#+PROPERTY: BASEEDITION J
#+PROPERTY: WITNESS J
#+PROPERTY: LASTPB <pb:KR6q0517_J_020-0646b> 
#+PROPERTY: JUAN 20
寒松操禪師拈來艸(原版藏禮菴今收入全錄卷第二十)¶
龍眠方拱乾坦菴　婁東吳偉業梅村　選¶
荊谿　史惟圓雲臣　陳維崧其󵊮　參¶

** 秋夜懷諸乾一董德仲倪思曼¶

#+BEGIN_VERSE
「　秋聲來何處老我湖上山湖山堪寄跡故人久未還¶沉吟扶杖起問月出松關明月殊不妄照我鬢毛斑¶一步一俛首徘徊興欲攀仰天舒長嘯餘響荅人寰¶寒泉流碎玉落落瀉蘆灣懷人千里夢猿叫數峰間」
#+END_VERSE
¶

** 祝齊司馬¶

#+BEGIN_VERSE
「　俯松山之東蒼翠碧雲同梅花綻庾嶺竹韻和崆峒¶御屏日杲杲靈樹月朧朧支公年八十渥赭顏如童¶不採商山芝清閒樂春風不馭蓬島鶴瀟灑鳴秋空¶山深雲自在倘佯於其中可以永今古吞吐氣成虹」
#+END_VERSE
¶

** 祝張太史¶

#+BEGIN_VERSE
「　長生無異訣恬澹貴天然我聞廣成子玄知大道先¶爾形不常役素養碧嵒前爾神常清淨默契白雲邊¶瑤葩香雪几坐看芝草鮮況師人天者裔出大金僊¶青山凝紫氣綠竹護蒼煙玉顏映春色春色日生妍¶應與乾坤老不隨景物遷」
#+END_VERSE
¶

** 秋日送北溟和尚遊雲門¶

#+BEGIN_VERSE
「　吳江之水出青龍微茫宛轉醉秋楓秋楓一葉隨雲¶駛滿載新詩泛海東海東雲門有六寺此去先遊最¶上峰落霞過眼成殘夢夕照連山點畫中慚愧青溪¶守株客寂寥獨抱老焦桐吳嶺風霜今更別見人須¶為剖虛衷」
#+END_VERSE
¶

** 祝戴文學¶

#+BEGIN_VERSE
「　日麗南山山之陽桐葉叢叢靈鳳翔至人雲外空今¶古造物何心來禎祥竹戛玉兮柏舒翠薰風拂拂吐¶清香千齡應瑞結芝宇古稀為晉碧霞觴壽量期與¶寶掌齊長生何必羨雲房心知和樂悅未央山川稽
<pb:KR6q0517_J_020-0646c>¶首祝無疆永且逸兮順而康御屏擁翠松風長」
#+END_VERSE
¶

** 行(居徑山特作)¶

#+BEGIN_VERSE
「　翠踏浮雲碎尋幽遶碧叢千林雙徑出萬壑一笻通¶步散長天外身間夕照中嘯聲來絕頂引起四山風」
#+END_VERSE
¶

** 住¶

#+BEGIN_VERSE
「　徑闢人來少山深我得先清池留好月茅屋老蒼煙¶居竹連身瘦棲霞帶影然谿聲常在戶春去不知年」
#+END_VERSE
¶

** 坐¶

#+BEGIN_VERSE
「　日霽松梢淨閒趺滿地金禪餘青嶂迥定徹白雲深¶艸健芽穿膝苔幽翠溼襟無人堪共語萬籟坐成陰」
#+END_VERSE
¶

** 臥¶

#+BEGIN_VERSE
「　不必胡床問煙霞到處家半簾垂紙帳滿榻浸梅花¶門掩青山靜雲眠白日斜深嵒人事少無復記年華」
#+END_VERSE
¶

** 賦得緣雲擬住最高峰¶

#+BEGIN_VERSE
「　為愛青霄好餘情總莫聞卻招松頂鶴同住嶺頭雲¶春色高低共秋光爾汝分是誰知此意一徑下斜曛」
#+END_VERSE
¶

** 收春亭為徐平谷賦¶

#+BEGIN_VERSE
「　愛此閒亭靜開簾捲蓽蘿林幽逢夏少地暖得春多¶踏翠攜笻入尋芳載酒過止因徐孺在倚檻發長歌」
#+END_VERSE
¶

** 阻雨泖上¶

#+BEGIN_VERSE
「　飛閣驚風雨凄凄動客吟朝雲迷棟牖空翠溼衣襟¶鴈陣投寒渚濤聲隔遠林旅懷空佇望流水話知音」
#+END_VERSE
¶

** 石萬蒲¶

#+BEGIN_VERSE
「　何來一寸碧得占四時芳老節非無萼盤根別有香¶盆穿龍骨瘦石露虎鬚長莫與仙人採春留入畫堂」
#+END_VERSE
¶

** 和胡旋九過訪弁山原韻¶

#+BEGIN_VERSE
「　山靜人來少文星照遠峰臨流時踏翠帶露幾扶笻¶嘯冷重嵒竹吟深曲澗松因思風度久月夜喜相逢」
#+END_VERSE
¶

又¶

#+BEGIN_VERSE
「　未識旋公面冰霜我素欽千山留客屐一語見君心
<pb:KR6q0517_J_020-0647a>¶石老蒼苔瘦嵒高古木森不辭三徑杳風裏再披襟」
#+END_VERSE
¶

** 過天童訪友¶

#+BEGIN_VERSE
「　因探名藍勝迢迢踏翠來三唐留一寺兩宋結層臺¶水自蓮橋出雲從楓徑回談深青嶂迥身世等蓬萊」
#+END_VERSE
¶

** 冬日偶成¶

#+BEGIN_VERSE
「　衲破無人補簾疏待日遲千峰清玉案兩鬢老霜枝¶何處非佳致相逢發雋思滿庭楓葉落清艷欲催詩」
#+END_VERSE
¶

又¶

#+BEGIN_VERSE
「　曉起霜花瘦風寒啟戶遲篆煙凝素壁梅蕊逗新枝¶游子留深意歸人寄遠思聽鴻來跡杳清唳一行詩」
#+END_VERSE
¶

** 秋夜¶

#+BEGIN_VERSE
「　星河斜未轉漸漸火西流月色憐清夜砧聲報素秋¶人從霜下老家在夢中遊卻憶當年事江湖一釣舟」
#+END_VERSE
¶

** 舟泊垂虹亭贈客過訪¶

#+BEGIN_VERSE
「　洞庭秋色好一櫂泛東南偶泊垂虹處多逢逸士談¶晴湖開遠鏡曉嶂潑孤嵐共坐江雲冷霜楓落葉酣」
#+END_VERSE
¶

** 熊司馬蔣太史同遊張公洞¶

#+BEGIN_VERSE
「　久熟張公洞乘閒適勝遊古藤欹怪石飛乳結重樓¶雲竇通幽靜霞光帶溼流如何荒壞處亦自有丹丘」
#+END_VERSE
¶

** 寄介大師¶

#+BEGIN_VERSE
「　雲深環曲徑萬竹隱玲瓏光摘耶谿月家傳弁岳風¶龍蛇遊筆底花雨散庭中他日予相訪江天一櫂通」
#+END_VERSE
¶

** 訪徑山主人¶

#+BEGIN_VERSE
「　兩載人三晤唯窺豹一斑禪心澄碧水法眼老青山¶香散曇花靜經翻貝葉閒好同雲外客日日笑松關」
#+END_VERSE
¶

** 和徐太史秋日見寄¶

#+BEGIN_VERSE
「　風來吹我袖桂溼夜光浮石冷依雲坐山深帶月遊¶情酣楓一徑夢老菊三秋幾得耶谿櫂波乘客思悠」
#+END_VERSE
¶

** 懷湘翁和尚¶

#+BEGIN_VERSE
「　夜靜蓮花漏幽懷淡不勝翻書惟自適看竹共誰憑
<pb:KR6q0517_J_020-0647b>¶夢冷三江月愁消一夕燈迢迢山水杳縮地愧無能」
#+END_VERSE
¶

** 曉泛太湖¶

#+BEGIN_VERSE
「　虛白天初曉山城動早炊片帆收宿雨滿櫂載寒漪¶濃淡雲中髻東西水上眉蒼茫渺無際何處問鴟夷」
#+END_VERSE
¶

** 不流泉¶

#+BEGIN_VERSE
「　源關知何代澂澂異眾泉名清慵逐浪色皎可藏天¶曉掬爐峰翠秋涵耶水煙至今人不識萬古伴逃禪」
#+END_VERSE
¶

** 程純士楊昂霄聚五程敬三謙益同移竹種¶

#+BEGIN_VERSE
「　暮雨蓬門溼根移宿土深攝生唯有節虛巳欲無心¶巳自林收暑況逢山更陰他時燈影下宛若聽鳴琴」
#+END_VERSE
¶

** 楊箕六羽公南一代工飲弁山岕片次戴月¶
樓韻¶

#+BEGIN_VERSE
「　品實龍團俊吳興浪得名引泉烹月白和蕊瀉天清¶香帶三春秀風隨兩腋生坐深醒客醉寧復釀群英」
#+END_VERSE
¶

** 十七夜雨後看月和韻¶

#+BEGIN_VERSE
「　離畢纔霑潤餘輝更覺圓橫山流皎潔跨海涌嬋娟¶眉挂千尋緣心空萬里天睢睢忘夜永不復枕書眠」
#+END_VERSE
¶

** 次韻留別戴月樓¶

#+BEGIN_VERSE
「　百雲無定跡數載托門墻未到稱觴日先期祝畫堂¶一帆懸極浦千里隔清光惟有山前月依依客路長」
#+END_VERSE
¶

** 蘆菴八詠¶

巳亥春涵公來余谿上詢其居曰蘆菴以其環菴¶
皆蘆也詢其境曰雪浦以其秋容橫徑春色遶籬¶
籬之右有谿谿名返照谿之東有閣閣名迴瀾前¶
汀宿鷺後沼敷蓮蓮沼之上築室如斗有霞可貯¶
有月可乘乃瓢月窩也如是心竊嚮之得假秋孟¶
縱扁舟凌積雪悉如公所言成詠以記即目俾後¶
賞者知予境志。¶

*** 蘆室¶

#+BEGIN_VERSE
「　數椽雲裏縛危墻風捲層層接浪長秋岸柳殘猶積
<pb:KR6q0517_J_020-0647c>¶絮曉簷月落尚餘光夢清似臥深嵒雪坐冷疑談滿¶室霜何復空無塵一點好將湖海盡含藏」
#+END_VERSE
¶

*** 菊徑¶

#+BEGIN_VERSE
「　稜稜石夢抱苔生砌冷西風節操清曲列繁葩開曙¶色斜分幽艷傲霜晴送人欲語含香立揖客無言帶¶笑迎步滑秋光侵履溼偏迷歸路錦中行」
#+END_VERSE
¶

*** 遶屋梅¶

#+BEGIN_VERSE
「　冰肌照水萼初鮮鐵骨橫聰影乍眠暗有清香環竹¶戶瘦無寒葉泛流泉四簷日煖開三徑八面春消浸¶一天久羨主人多舊識夜深風動月娟娟」
#+END_VERSE
¶

*** 返照谿¶

#+BEGIN_VERSE
「　薄暮西山蘸水涯半竿返景釣平沙龍鱗疊疊篩金¶碎燕尾離離剪玉斜影倒堤邊分素練光迴鏡裏織¶流霞乘閒小立桑榆外上下隨波一望賒」
#+END_VERSE
¶

*** 迴瀾閣¶

#+BEGIN_VERSE
「　縈紆一片溯危樓面面遊人倚碧流簾入浮光清可¶掬檻凝浩色冷難收遶簷淡浸雲天曉倒影深驚海¶國秋半笛涼風閒縱目山川消盡古今愁」
#+END_VERSE
¶

*** 宿鷺汀¶

#+BEGIN_VERSE
「　鳥落腥風染巨河飄颻絲頂玉揩摩煙棲恍似潮侵¶岸沙宿猶驚月映波夜色踏殘寒不少湖光點破碧¶無多週迴十里迷漁艇曉散空餘綠漾莎」
#+END_VERSE
¶

*** 菡萏池¶

#+BEGIN_VERSE
「　盈盈數畝浸漁磯露滴新荷色更肥對月無人常欲¶語惜香有夢淡慵飛光搖綠幹流斜影彩織晴波浴¶素輝岸葦環舟人不見清歌知有採蓮歸」
#+END_VERSE
¶

*** 瓢月窩¶

#+BEGIN_VERSE
「　斗大乾坤奪化工虛心淡與玉蟾同簷分眉黛浮清¶影輪抱詩瓢貯晚風一室光留霄漢外半間雲借廣¶寒中人家猶隔山前路那有雞聲到澗東」
#+END_VERSE

<pb:KR6q0517_J_020-0648a>¶

** 五旬初度¶

#+BEGIN_VERSE
「　晴虛萬里鴈傳聲天入冰壺影更清丹灶與人既無¶分青山自是老閒情不須露冷三更夢空有秋高八¶月明嵒峻住來忘晝永知非誰又學長生」
#+END_VERSE
¶

** 春日偶成¶

#+BEGIN_VERSE
「　荼蘼香褪筍抽芽門對蕭蕭竹幾家鶯語垂楊聲漸¶滑人行芳艸興偏奢煙霞錯落東西岸桃李參差上¶下花回首渡頭風色淡支笻閒數燕飛斜」
#+END_VERSE
¶

** 嚴太史丁豸史同遊怪石塢分韻得斑字¶

#+BEGIN_VERSE
「　東風攜我一朝閒礙徑蒼枝取次刪樹老薜蘿生就¶古苔封石磴養成斑乍看盡道雲歸壑小立猶驚霧¶宿山笑指巉嵒猿莫度倚松時見鶴飛還」
#+END_VERSE
¶

** 考盤謾興¶

#+BEGIN_VERSE
「　谿風滿徑暗飛聲竹裏人家帶翠耕寧與乾坤藏古¶拙肯將歲月博虛名煙深春色梅初放香老秋容菊¶又生一片野情閒不徹枝頭好鳥語分明」
#+END_VERSE
¶

** 過雲際寺¶

#+BEGIN_VERSE
「　探幽獨得入重巔一杖斜擔萬壑煙水滿石潭龍乍¶起雲飛松徑鶴初眠巡簾清磬敲明月抱嶺疏鐘扣¶碧天何處僧歸谿上影好來燈下共談禪」
#+END_VERSE
¶

** 細林懷古¶

#+BEGIN_VERSE
「　高登仙徑欲尋蹤丹灶煙消冷似冬鹿去峰頭蒼蘚¶積鶴飛洞口白雲封曉看柏葉疑清影暮對梅花想¶素容只有細林山上月還來夜夜照孤峰」
#+END_VERSE
¶

** 蘆灣釣艇¶

#+BEGIN_VERSE
「　兩岸秋深色半殘生涯分付一漁竿花飛亂雪谿顏¶老日落清灣水面寒碧藻戲魚翻錦浪綠楊曳櫂下¶晴灘絲綸收拾渾無事笑狎波鷗鏡裏看」
#+END_VERSE
¶

** 潮迴古岸¶

#+BEGIN_VERSE
「　蓼汀秋老悵無涯浙浙寒濤嚙淺沙澗激千尋光涌
<pb:KR6q0517_J_020-0648b>¶月溯迴萬里氣蒸霞疏楊帶雨隨風亂小艇依鷗出¶浦斜遙望煙村迷埜渡蘆灣隱隱幾漁家」
#+END_VERSE
¶

** 舟中值雪¶

#+BEGIN_VERSE
「　遠近平鋪一色天新詩滿載子猷船紛投湖面尋無¶跡點綴梅腮看更鮮歸鶴淡迷雲外樹披蓑慵釣水¶中煙而今好劇剡谿興謾枕寒流抱月眠」
#+END_VERSE
¶

** 鴈字二首¶

#+BEGIN_VERSE
「　絕海排空筆勢寬遠塗霞練飽風翰篆成鳥跡煤還¶溼隸出龍文字欲乾曉起仍將雲拂斷夜深常把月¶批殘似知爻未分河洛先展飛章壯大觀」
#+END_VERSE
¶

#+BEGIN_VERSE
「　高揮瓔珞起霜風點綴才情奪化工雨過形鐫青玉¶案日斜影勒紫霞宮乍看疑帶煙微抹細認還連霧¶薄籠堪惜時文都掃地故將古篆寄蒼穹」
#+END_VERSE
¶

** 江夏張千戶全家殉節和韻¶

#+BEGIN_VERSE
「　煙捲黃沙鼓角時一聲吹動滿城危魂銷馬革荊山¶冷血濺蛾眉漢水知細雨催花添客淚空林啼鳥代¶人悲全家雖載千秋史金碧還留佛火垂(剩一子出家)」
#+END_VERSE
¶

** 和拙菴大師崆峒山寄懷¶

#+BEGIN_VERSE
「　頻年蹤跡傍雲寒雲水空濛鼓櫂難不有風回邃¶谷何來好月下晴灘懷君襟度三江闊笑我鬚眉半¶雪漫峰泖只今情更好片帆莫惜剡谿歡」
#+END_VERSE
¶

** 和霞胤大師春日過訪韻¶

#+BEGIN_VERSE
「　多年瓢笠嬾為裝喜遇交知舊話長暖入谿頭春雪¶霽晴回谷口早梅香愛君瀟灑常牽思愧我疏慵老¶更狂把手山前時一笑童心未改任風霜」
#+END_VERSE
¶

** 和汪周士季青過訪韻¶

#+BEGIN_VERSE
「　常年竹屋老山家慵向侯門轉法華分野忽來雙德¶宿煙雲影動半窗斜時遊碧嶂同尋藥閒品清泉共¶煮茶天亦有情留客意故將風雨阻嚚譁」
#+END_VERSE
¶

#+BEGIN_VERSE
「　影息空林嬾渡杯足音高蹈遠纖埃談深石上連雲
<pb:KR6q0517_J_020-0648c>¶坐嘯徹松間跨鶴回茶熟清泉翻蟹眼香銷活火宿¶螺灰淵明莫訝山齋冷他日乘閒須再來」
#+END_VERSE
¶

** 春日閒居和韻二首¶

#+BEGIN_VERSE
「　霜翎無復憶蘇眈翠旭猶思訪劍南風綻好花偏訝¶妒雲依怪石乍疑貪輕煙小浦梳晴鷺細雨空階浴¶曉蠶自是山家多逸趣棋分仙子共攜籃」
#+END_VERSE
¶

#+BEGIN_VERSE
「　欲卜幽棲老益耽幽棲原不在終南影垂柳葉因絲¶細香結桃花為子貪三箬風清啼越鳥五峰日暖簇¶吳蠶春深是處園林好摘得青青蕨滿籃」
#+END_VERSE
¶

** 輓默符大師¶

#+BEGIN_VERSE
「　寂歷青山鳥不鳴池塘芳草夢初驚影分隻鴈雲千¶里魂散孤鴒月五更春樹依依添黯色秋江浩浩瀉¶愁聲忍看白社今寥落風雨黃昏滿室生」
#+END_VERSE
¶

** 南洲和尚白雲夜話¶

#+BEGIN_VERSE
「　鐘沉古寺漏聲殘喜對幽人興未闌蕉葉驚心來暮¶雨蘭香有意薦春盤敲窗竹影隨風弄墮席燈花帶¶笑看自是話深眠不得一聲旅鴈破雲寒」
#+END_VERSE
¶

** 偕諸禪者雙石庵移貓竹¶

#+BEGIN_VERSE
「　分得淇園襲暗香飄飄林外碎琳琅半生活計餘三¶徑千個閒情可一方鸞鳳棲殘因節勁魚龍釣盡為¶竿長此君不作趨炎態常伴山家六月涼」
#+END_VERSE
¶

** 社日新晴同諸子集戴文學草堂次韻二首¶

#+BEGIN_VERSE
「　陰雲散盡起和風誰露晴光野色融雨霽子林山欲¶翠天開萬境日初紅奇花約我招陳子芳草催人訪¶戴公曉出橋邊聞鳥語青霄不與昨時同」
#+END_VERSE
¶

#+BEGIN_VERSE
「　暗度陽和擘柳風晴攜藜杖帶泥融山含宿潤微拖¶碧花擁晴嵐淡抹紅明月滿懷歸劍叟白雲幾樹挂¶壺公侍中也道田家樂笑指春光處處同」
#+END_VERSE
¶

** 宗學博過訪和韻¶

#+BEGIN_VERSE
「　深入煙霞何有鄉誰來車馬曉飛揚傳經幾度開文
<pb:KR6q0517_J_020-0649a>¶苑曳履頻遊選佛場皖水風高聲遞遠君山月朗影¶流長白雲意欲連宵話他日還期到上方」
#+END_VERSE
¶

** 圓通大殿上梁兼贈笑翁和尚¶

#+BEGIN_VERSE
「　弘濤峻秀壓群山大啟圓通紫翠間彩結珠林瞻佛¶地霞流金碧擁禪關千尋殿聳天花墜百丈嵒開海¶鶴還遙望庭前香篆細滿爐雲靄鷓鴣斑」
#+END_VERSE
¶

** 和戴恂九春日過訪韻¶

#+BEGIN_VERSE
「　香老梅花識素心無干寵辱古猶今文章不易連城¶璧聲價先馳翰墨林明月一壺青嶂曉高風滿徑碧¶雲深朝來展讀臨軒外錯落珠璣助客吟」
#+END_VERSE
¶

** 讀衍慶堂詩¶

#+BEGIN_VERSE
「　門環翠靄萃英賢滿座清風別一天引鶴徐行流水¶外攜梅同醉畫堂前裁成雲錦人爭羨瀉出珠胎世¶並傳不獨洛陽增紙價會須忙殺市書船」
#+END_VERSE
¶

** 宗堂種桂¶

#+BEGIN_VERSE
「　朝移雙桂植庭中老翠連雲抱曉風香散黃金來佛¶國影分碧玉自仙宮參差皓月陰猶霽點綴輕煙淡¶欲籠笑倚闌干清夜永時聞蟾窟覓芳叢」
#+END_VERSE
¶

** 竹筆筒銘¶

#+BEGIN_VERSE
「　三笑圖三松筆我銘之成三絕」
#+END_VERSE
¶

** 端硯銘二首¶

#+BEGIN_VERSE
「　端谿產英水玉函聲曷表爾德曰恒堅貞」
#+END_VERSE
¶

#+BEGIN_VERSE
「　金全其聲玉全其質德潤煙霞眼明鴝鵒不雨長陰¶無霜自肅堅而不頑靜而克淑吾是以知端方之品¶皆可以入聖賢之室」
#+END_VERSE
¶

** 竹秘閣銘¶

#+BEGIN_VERSE
「　日新月新乃規乃式清在爾躬玉咨爾德處巳虛心¶同人有節雪後君子為天下則」
#+END_VERSE
¶

** 題畫¶

#+BEGIN_VERSE
「　嵒峻虛含碧霞明谿欲曉秋來柳不疏山色青無了」
#+END_VERSE

<pb:KR6q0517_J_020-0649b>¶

** 春日遊鐵壁居(三絕)¶

#+BEGIN_VERSE
「　露深花不語風淡竹生濤遊遍日將暖呼童解縕袍」
#+END_VERSE
¶

#+BEGIN_VERSE
「　梅老籬邊雨石廚香且甜住僧留我宿款待不須鹽」
#+END_VERSE
¶

#+BEGIN_VERSE
「　嵒畔煙如滴有人高負暄問君何所取山鳥識人言」
#+END_VERSE
¶

** 竹杖¶

#+BEGIN_VERSE
「　不必輕投棄時陪出遠山摩娑青骨瘦常帶白雲還」
#+END_VERSE
¶

** 蒲團¶

#+BEGIN_VERSE
「　片雲鋪地穩山靜不知年坐冷初晴夜從他欲雪天」
#+END_VERSE
¶

** 癭瓢¶

#+BEGIN_VERSE
「　閒貯雲千頃高懸月半鉤翛然天地外樂飲孰同流」
#+END_VERSE
¶

** 先師窣堵自辛亥至甲子告成匠人索塔石¶
之直昕夕促迫鬻衣缽償之不足則變青羶¶
基業猶未給也感成八首¶

#+BEGIN_VERSE
「　偈書八月別維揚一櫂仙龕載墅航歸砌善權經七¶載是誰卜地問真藏」
#+END_VERSE
¶

#+BEGIN_VERSE
「　簾穿紫燕舞雙雙殿老無人撫石幢偃柏不聞山雀¶噪巉嵒惟剩籜龍降」
#+END_VERSE
¶

#+BEGIN_VERSE
「　鴈序推予穴可尋眠牛早購誼捐金山來話到全無¶主空有冰霜一片心」
#+END_VERSE
¶

#+BEGIN_VERSE
「　聯芳六七水雲親履未西歸各隱淪巳道豐碑摩歲¶月不聞遠櫂訪嶙峋」
#+END_VERSE
¶

#+BEGIN_VERSE
「　同出師門志各堅清標嵩岳起家傳非關道阻雙魚¶杳只為多參解脫禪」
#+END_VERSE
¶

#+BEGIN_VERSE
「　二七功成九月中青羶變盡缽囊空欲賒玉露酬鐫¶客先鬻金飆償石工」
#+END_VERSE
¶

#+BEGIN_VERSE
「　門開一室貯煙霞老去空山兩鬢華世事渾成原上¶露人情總付水中花」
#+END_VERSE
¶

#+BEGIN_VERSE
「　鐺煮乾坤帶晚炊光生窣堵月臨池那知無限山川¶意總在源流不盡時」
#+END_VERSE
¶

** 龍華十詠
<pb:KR6q0517_J_020-0649c>¶

*** 彌勒峰¶

#+BEGIN_VERSE
「　坦腹何年降翠微青山不老笑忘歸非關雲月頻來¶去自是襟懷朗素輝」
#+END_VERSE
¶

*** 青龍岡¶

#+BEGIN_VERSE
「　幾曲稜層幾曲斜蜿蜒蒼翠轉天涯不須潭上僧擎¶缽遠自東來作護沙」
#+END_VERSE
¶

*** 獅子嵒¶

#+BEGIN_VERSE
「　白澤峨峨語碧蒼嶙峋山色遠昂藏天教生在千嵒¶上不待聲傳百卉芳」
#+END_VERSE
¶

*** 象王峰¶

#+BEGIN_VERSE
「　六牙高獻鬱崔嵬隱隱無驚石上雷謾道春深花不¶入長流噴鼻繞溪回」
#+END_VERSE
¶

*** 花石澗¶

#+BEGIN_VERSE
「　誰來石上種芳叢不逐清流繞澗東料得春歸無著¶處群英轉闕水晶宮」
#+END_VERSE
¶

*** 寶珠池¶

#+BEGIN_VERSE
「　松杉倒水綠雲垂半畝環塘合浦移只為夜光常在¶沼卻教龍鳳到山池」
#+END_VERSE
¶

*** 六和泉¶

#+BEGIN_VERSE
「　誰引曹源滴滴清天光和月繞山城不因六寶供千¶指爭得長空作雨聲」
#+END_VERSE
¶

*** 天井嶺¶

#+BEGIN_VERSE
「　甃碧嵒嵒貯石坡玲瓏孤聳響山阿人來谷口探奇¶勝不是雲過即鳥過」
#+END_VERSE
¶

*** 嘯月臺¶

#+BEGIN_VERSE
「　層臺四出倚雲林似與清光好更深夜靜時來留客¶坐一聲長嘯碧千尋」
#+END_VERSE
¶

*** 怪石塢¶

#+BEGIN_VERSE
「　層層石浪涌谿山曲徑高低翠靄間雲捲渾如秋水¶骨雨晴錯認落星灣」
#+END_VERSE

<pb:KR6q0517_J_020-0650a>¶

** 皖桐八詠¶

*** 桐梓晴嵐¶

#+BEGIN_VERSE
「　丹嶂橫開水墨屏樵歌谷口畫中聽遠分山市千尋¶碧淡抹仙嵒一帶青」
#+END_VERSE
¶

*** 練潭秋月¶

#+BEGIN_VERSE
「　雲根淨洗貯深淵蕩漾晴空一鏡懸別是冰壺清有¶露波光占斷十分圓」
#+END_VERSE
¶

*** 投子曉鐘¶

#+BEGIN_VERSE
「　夢破城頭韻更清猶疑絕頂扣新晴非關古寺聲沉¶遠盡入松風徹五更」
#+END_VERSE
¶

*** 孔城暮雪¶

#+BEGIN_VERSE
「　寒光壓屋寂無聲歲晚林巒玉疊成欲訪前人偃臥¶處梅花冷笑自知情」
#+END_VERSE
¶

*** 浮山夕照¶

#+BEGIN_VERSE
「　霞流淡影泛岧嶢樹轉餘輝翠欲漂直繫長繩牽返¶照莫教倒景入波搖」
#+END_VERSE
¶

*** 樅川夜雨¶

#+BEGIN_VERSE
「　林深黛色掩寒扉帆捲漁燈帶濕歸滴碎山川侵客¶夢洗清天地悟禪機」
#+END_VERSE
¶

*** 竹湖落鴈¶

#+BEGIN_VERSE
「　翠繞雲山水遶空字排沙磧印歸鴻不知紫塞春風¶裏何似清波閬苑中」
#+END_VERSE
¶

*** 荻埠歸帆¶

#+BEGIN_VERSE
「　野岸蕭蕭浸碧流扶疏黃葉捲歸舟晚來一幅霜天¶景和影和帆帶月收」
#+END_VERSE
¶

** 禮菴八詠(菴為師所築退居守百老人塔)¶

*** 離墨峰¶

#+BEGIN_VERSE
「　天開仙嶂出雲端丹灶縣嵒挹露寒翠壓芙蓉平地¶起嵐分陽羨半山看」
#+END_VERSE
¶

*** 善卷洞
<pb:KR6q0517_J_020-0650b>¶

#+BEGIN_VERSE
「　林深空谷倚山隈漁櫂無從載月來澗底水墨龍起¶處年年常見碧桃開」
#+END_VERSE
¶

*** 九斗壇(梁武帝祈雨處)¶

#+BEGIN_VERSE
「　錯落瑤臺石徑分空山老樹帶斜曛六龍去後秋風¶冷鶴化壇前一片雲」
#+END_VERSE
¶

*** 萬松嶺¶

#+BEGIN_VERSE
「　林立森森展翠屏影搖十里老龍形不消圖畫鵝谿¶絹秀拔江南萬仞青」
#+END_VERSE
¶

*** 洞山泉¶

#+BEGIN_VERSE
「　一泓卓出碧雲涼清瀉時翻玉線長曉起坡前和露¶汲深林靜泛落花香」
#+END_VERSE
¶

*** 明月池¶

#+BEGIN_VERSE
「　風生細浪鏡中圓一片寒濤浸遠天誰把冰壺移在¶此清光放出影娟娟」
#+END_VERSE
¶

*** 藏真塔(即百老人窣堵坡)¶

#+BEGIN_VERSE
「　老去雲霞一塔新風摩金碧淨無塵夜來石上聞天¶語何處青山不待人」
#+END_VERSE
¶

*** 待仙橋¶

#+BEGIN_VERSE
「　飛虹百尺鎖柔條素練難將翠影飄竹杖曉來因俟¶客閒行不覺過仙橋」
#+END_VERSE
¶

** 寶嚴八詠(寶嚴出名即雲際寺)¶

*** 吳中石像¶

#+BEGIN_VERSE
「　吳中浮出露金容一片晶光燦影重不為乾坤開寶¶筏那知山水毓靈蹤」
#+END_VERSE
¶

*** 宋世槐陰¶

#+BEGIN_VERSE
「　翠積千條雨露新前朝金碧蔭無塵黃花溪畔年年¶發惟有山僧是故人」
#+END_VERSE
¶

*** 石屋嵐橋¶

#+BEGIN_VERSE
「　嵯峨石室鎖莓苔簾外嵐生戶半開宛轉蒼龍晴臥¶影路通宵漢待仙來」
#+END_VERSE

<pb:KR6q0517_J_020-0650c>¶

*** 考峰峙錫¶

#+BEGIN_VERSE
「　為解山前兩虎爭一峰高峙碧雲擎林間雨過天風¶起多少人傳振錫聲」
#+END_VERSE
¶

*** 東林吐月¶

#+BEGIN_VERSE
「　亭亭翠聳樹邊多夜涌冰壺漾碧蘿山白盡驚天乍¶曉溪明又道水生波」
#+END_VERSE
¶

*** 西澗鳴泉¶

#+BEGIN_VERSE
「　源出石谿響翠微涓涓右繞瀉珠璣等閒不放漁舟¶入雨化空聲夾岸飛」
#+END_VERSE
¶

*** 石蚌含珠¶

#+BEGIN_VERSE
「　石涵瑞彩露猶藏百嶂仙嵒吐夜光瑩徹胎間搖藻¶麗影分潭底照流長」
#+END_VERSE
¶

*** 金雞宿水¶

#+BEGIN_VERSE
「　芥羽星睛鑑碧漣慵裝錦翼鬥花前朝陽不唱山邊¶日踏水惟眠鏡裏天」
#+END_VERSE
¶

** 白雲八詠¶

*** 香爐寺¶

#+BEGIN_VERSE
「　霧靄樓臺日上遲沉檀煙煖噴金獅欲尋芳馥來山¶谷只在氤氳未篆時」
#+END_VERSE
¶

*** 白雲山¶

#+BEGIN_VERSE
「　玉屏高倚列奇峰曉接嵐光簇影重有意伴僧閒抱¶石無心不復遠從龍」
#+END_VERSE
¶

*** 遶佛徑¶

#+BEGIN_VERSE
「　霽碧星河永夜清盤空燈火遶山城風隨徑轉更三¶漏月引人歸磬一聲」
#+END_VERSE
¶

*** 出水蓮(山形如蓮前臨溪水)¶

#+BEGIN_VERSE
「　香清雲錦綻煙波石瓣層層挹翠多開有年深常欲¶語更無人向虎谿過」
#+END_VERSE
¶

*** 流金(即蓮心師塔建此)¶

#+BEGIN_VERSE
「　疊嶂遙開一鑑圓白雲捧出碧嵒前煙流仙沼堪成
<pb:KR6q0517_J_020-0651a>¶畫風靜蓮臺足隱禪」
#+END_VERSE
¶

*** 步月臺¶

#+BEGIN_VERSE
「　雲銷石磴月華侵碎踏寒輝涌碧岑皎潔不嫌山寂¶莫留連似與客情深」
#+END_VERSE
¶

*** 帶玉谿¶

#+BEGIN_VERSE
「　堤分燕尾漾清灣十里銀濤束半山有問晴飛何處¶雪谿聲遙指白雲間」
#+END_VERSE
¶

*** 迴龍岡¶

#+BEGIN_VERSE
「　遠出天門躍翠虯飛騰千仞浪中浮隨蜒隨蜿橫雲¶外知是崢嶸幾度秋」
#+END_VERSE
¶

** 龍門八詠¶

*** 龍門¶

#+BEGIN_VERSE
「　高登禹浪轉星河隱隱重關翠靄多曉起噓雲天外¶去惟餘石戶掩松蘿」
#+END_VERSE
¶

*** 瀑布¶

#+BEGIN_VERSE
「　一派空飛萬斛珠風吹不斷接雲衢金波莫與山收¶拾留取鉤簾挂石臞」
#+END_VERSE
¶

*** 羅漢峰¶

#+BEGIN_VERSE
「　西來不愛白雲乘擁翠跏趺最上層明月也知青嶂¶好晴空先照坐禪僧」
#+END_VERSE
¶

*** 天方池¶

#+BEGIN_VERSE
「　半畝天開石上流波光湛湛冷煙浮凌晨花落千峰¶影薄暮風生一片秋」
#+END_VERSE
¶

*** 白龍潭¶

#+BEGIN_VERSE
「　光分素練半晴陰滿沼腥風襲遠岑想是曉登三汲¶浪嵒邊猶剩一池深」
#+END_VERSE
¶

*** 雨珠崖¶

#+BEGIN_VERSE
「　石老空林雨蚌胎人疑合浦夜光回寒輝點點山藏¶媚莫使驪龍盡日猜」
#+END_VERSE
¶

*** 古藤洞
<pb:KR6q0517_J_020-0651b>¶

#+BEGIN_VERSE
「　門開萬壑鎖煙霞草長仙蹤一徑斜滿壁龍蛇搖翡¶翠和風送出碧桃花」
#+END_VERSE
¶

*** 獅子峰¶

#+BEGIN_VERSE
「　峭拔孤峰搏象形玲瓏萬仞眼懸星風生大壑渾疑¶吼會有人從月下聽」
#+END_VERSE
¶

** 山居¶

#+BEGIN_VERSE
「　九峰翠色連三泖四海晴光共一天盡是我曹囊裏¶句尋詩何必到梅邊」
#+END_VERSE
¶

#+BEGIN_VERSE
「　靜裏清飆自掩門山中別是一乾坤七松五柳高風¶在雙桂三花古道存」
#+END_VERSE
¶

** 經脫白處(崇禎癸未薙髮桐城地藏關七日即遍參康熙癸亥過此感賦)¶

#+BEGIN_VERSE
「　撥草桐陽翠滿樓繞城山水轉長流翻思髮落軒前¶日一杖翛然四十秋」
#+END_VERSE
¶

#+BEGIN_VERSE
「　煙霞盟久未登樓櫂轉煙霞接上流忽聽山城相耳¶語聲聲道我鬢垂秋」
#+END_VERSE
¶

** 六十自敘¶

#+BEGIN_VERSE
「　夢託高僧兩鬢霜聲啼戶外報更長當年愧與潮同¶日此夕空傳滿室香(母氏夢僧借寓產時聞香)」
#+END_VERSE
¶

#+BEGIN_VERSE
「　時逢犬吠起塵沙教秉方規義更嘉祇為酬金全不¶顧始知清白可傳家(甲戌民變家君救方氏數十人報千金不受咸以義士稱之)」
#+END_VERSE
¶

#+BEGIN_VERSE
「　深入鋒波覓二親號天弗應淚痕新不因別硯投空¶谷爭得椿萱脫苦辛(明季寇亂父傷母溺遍覓無音代酬夙志)」
#+END_VERSE
¶

#+BEGIN_VERSE
「　遍詢煙水浩無邊暗度韶光廿七年坐破蒲團知幾¶幾得來玅處不須傳(晉謁廿餘知識末後脫穎弁山記莂時年己廿七矣)」
#+END_VERSE
¶

#+BEGIN_VERSE
「　青龍十載善權三轉入爐峰(即香爐寺)草木酣石丈詢窮¶雲際(寺名)路浮圖仍遶國山嵐(尋師塔址數卜名山吉壞難求仍遵遺命)」
#+END_VERSE
¶

#+BEGIN_VERSE
「　巋巋窣堵未成功問鼎人來劫火空築室暫期安樂¶院弁山權肅舊家風(寺占塔荒不遑居處暫赴兩山為權守之計)」
#+END_VERSE
¶

#+BEGIN_VERSE
「　一塔培成十六春禮菴(廬名)猶待再來人緣茲重謝靈¶山召日埽蒼苔補石垠(時憶再來之識築室獨居頻辭外請)」
#+END_VERSE

<pb:KR6q0517_J_020-0651c>¶

#+BEGIN_VERSE
「　晴光攜我繞仙岑摩撫碑幢護上林六十一翁何處¶問瘦笻只在白雲深(塔事告命僧代守歸憩白雲)」
#+END_VERSE
¶

** 讀木崖集¶

#+BEGIN_VERSE
「　風雅爭傳紀有年忽遺珠玉滿庭前情知陶謝應無¶敵寫入香山第一篇」
#+END_VERSE
¶

#+BEGIN_VERSE
「　乾坤老我不知年姓字時聞客在前一帶雲霞裁古¶句兩京風月展長篇」
#+END_VERSE
¶

** 訪投子青祖塔(傳燈載祖塔三峰巷後明人依葬片石僅存瞻禮感賦)¶

#+BEGIN_VERSE
「　前朝金碧叩西鄰斷碣相傳欲隱淪不是龍眠山上¶月常年誰照塔中人」
#+END_VERSE
¶

#+BEGIN_VERSE
「　再上層巒翠密遮林荒塔老夕陽斜殘雲滿徑誰收¶拾閒殺三峰幾樹花」
#+END_VERSE
¶

** 寓靈泉陳越樓姚羹湖丹楓潘木崖戴叔冶¶
方世五東來過訪¶

#+BEGIN_VERSE
「　別後鴻奇半有無高軒遠過草亭孤徑荒無假凌晨¶掃天遣簷華洗石衢」
#+END_VERSE
¶

#+BEGIN_VERSE
「　深林寂寂鎖蒼苔惟有白雲去復來靈鵲不曾傳信¶至燈花昨為故人開」
#+END_VERSE
¶

#+BEGIN_VERSE
「　柳外旌旂拂曉塵英耆驚喜白頭新那知一會靈山¶客來訪三生石上人」
#+END_VERSE
¶

** 編百老和尚全錄有感¶

#+BEGIN_VERSE
「　遵選遺編刻不停渾忘寒暑逼微形裁成一字分今¶古寫就千章冠丙丁」
#+END_VERSE
¶

#+BEGIN_VERSE
「　深懷剞劂遇人稀誰是同知慧命微欲向鋒前陳錦¶繡先從紙上燦珠璣」
#+END_VERSE
¶

#+BEGIN_VERSE
「　法檀滿載訪知音古道無人冷淡深款乃一聲山月¶上娟娟照我廿年心」
#+END_VERSE
¶

** 懷淨土(得南無十二字)¶

#+BEGIN_VERSE
「　稽首西方孰指南一程十萬鏡中函蓮壺聲滴花間¶漏點點催歸客未諳」
#+END_VERSE

<pb:KR6q0517_J_020-0652a>¶

#+BEGIN_VERSE
「　荷生王沼露香無遠散雲光列畫圖因憶天台華兩¶勝樂邦端不越長途」
#+END_VERSE
¶

#+BEGIN_VERSE
「　果結禪林隱淨阿花開淨社繞禪河永明禪學猶崇¶淨禪淨誰分水上波」
#+END_VERSE
¶

#+BEGIN_VERSE
「　瑤階寶樹色堅彌樓閣參差蘸碧池歇祖相逢時一¶笑故鄉謂我到何遲」
#+END_VERSE
¶

#+BEGIN_VERSE
「　朝朝斫額望彌陀一別慈顏幾夏過叩到中峰天欲¶曉雙雙白鶴舞雲和」
#+END_VERSE
¶

#+BEGIN_VERSE
「　一朵蓮開生一佛池澂七寶風微拂優曇現不在西¶東掩映交光香馥鬱」
#+END_VERSE
¶

#+BEGIN_VERSE
「　迦陵疇昔曾同願大事多逢知識勸一日護生十二¶時半函課唄聲千萬」
#+END_VERSE
¶

#+BEGIN_VERSE
「　花綻蓮池託化生香風遠引繞金城輪珠百八誰為¶念念到無聲莫問程」
#+END_VERSE
¶

#+BEGIN_VERSE
「　風送梵音過嶺西梵音不輟轉前谿但蒙大士舒光¶照早得彌陀引手攜」
#+END_VERSE
¶

#+BEGIN_VERSE
「　晴湖萬頃𣵪無方載出新荷滿櫂香佛繞長隄聲遠¶近月高古塔影微茫」
#+END_VERSE
¶

#+BEGIN_VERSE
「　霽碧關河千嶂淨鳥鳴時雜人歌詠休從象外覓西¶方端在目前嘗揜映」
#+END_VERSE
¶

#+BEGIN_VERSE
「　金臺何日臨東土接引人歸千佛數非颱非幡任捲¶舒花開花謝無今古」
#+END_VERSE
¶

** 舟發楊子江訪青龍北和尚議刻先師遺稿¶

#+BEGIN_VERSE
「　櫓聲搖拽水聲清千里尋幽一櫂輕獨抱琴書梯白¶浪不知身在畫圖行」
#+END_VERSE
¶

#+BEGIN_VERSE
「　凍解陽和霽水濱江頭浪暖早逢春不辭一葉浮千¶頃猶把珠璣覓故人」
#+END_VERSE
¶

** 再發楊子江會青龍方丈丐梓百老人法檀¶

#+BEGIN_VERSE
「　斜披細雨涉江干又是春光一度看但得遺篇開夢¶眼何妨白髮走波瀾」
#+END_VERSE

<pb:KR6q0517_J_020-0652b>¶

#+BEGIN_VERSE
「　刊梨曾約叩朱扉蹋遍空江帶雪歸驚起風前雙白¶鷺似知識我故飛飛」
#+END_VERSE
¶

** 三發楊子江抵青龍圓成先老和尚全錄¶

#+BEGIN_VERSE
「　空濛煙水暗晴窗挾艇飛來白鳥雙為竟瑤章消歲¶月朢中三復過龍江」
#+END_VERSE
¶

#+BEGIN_VERSE
「　曉泛晴川訊隱淪到門喜見舊來人書成笑對前年¶樹遙映由拳雨後新」
#+END_VERSE
¶

** 同青龍北和尚送老師全集入楞嚴大藏¶

#+BEGIN_VERSE
「　兩兩冰心水一灣知心猶在海邊山遺風載上鴛湖¶月深貯樓臺翠靄間」
#+END_VERSE
¶

#+BEGIN_VERSE
「　繡棗期圓託上方慧光滿載問行藏滄江與我情何¶好來往波中己四霜」
#+END_VERSE
¶

** 囑託楞嚴經主事¶

#+BEGIN_VERSE
「　鐫書不問歲時遙一字功成一淚消雨後風前收拾¶好莫教零落委塵囂」
#+END_VERSE
¶

** 留別青龍北和尚¶

#+BEGIN_VERSE
「　數載深談喜有期此情惟許白雲知霜顏客別霜顏¶客後會遙知是幾時」
#+END_VERSE
¶

#+BEGIN_VERSE
「　雲開沙渚送歸鴻早發吳歌浩渺中回首龍江波浪¶闊片帆千里飽春風」
#+END_VERSE
¶

** 秋夜吟¶

#+BEGIN_VERSE
「　漏寂山城獨掩門幾家砧杵亂黃昏風前落葉吟訴¶句隔岸鐘聲欲斷魂」
#+END_VERSE
¶

** 送耿玉齊歸楚¶

#+BEGIN_VERSE
「　白雲江上櫓聲柔劃破波心兩道流今日送君離古¶渡他時應夢洞庭秋」
#+END_VERSE
¶

** 遊虎丘¶

#+BEGIN_VERSE
「　天外披雲入寺中點頭石老憶生公澗邊鶴去人何¶在萬古霜摩一劍風」
#+END_VERSE
¶

** 夕照
<pb:KR6q0517_J_020-0652c>¶

#+BEGIN_VERSE
「　斜穿石竇山光紫倒射籬根草色黃任是魯戈揮不¶住餘暉一徑下牛羊」
#+END_VERSE
¶

** 題點易臺¶

#+BEGIN_VERSE
「　昔人點易坐高臺點罷臺空人不來今對易臺留夜¶月莫隨朱露點蒼苔」
#+END_VERSE
¶

** 蘆花¶

#+BEGIN_VERSE
「　皎似梅花淡不香平鋪數里欲飛揚看來月下寒無¶影細剪秋風兩岸霜」
#+END_VERSE
¶

** 贈送袁重其¶

#+BEGIN_VERSE
「　吳水悠悠不計年吳山渺渺隱高賢鬚眉尚未知袁¶子耳畔惟聞霜哺篇」
#+END_VERSE
¶

** 再遊西湖¶

#+BEGIN_VERSE
「　春風再到武林遊花半含悲柳半愁剩有湖光山色¶在六橋不見舊蘭舟」
#+END_VERSE
¶

#+BEGIN_VERSE
「　西湖老我每偷閒廿載重遊鏡裏山花柳盡銷峰骨¶露空餘橋畔水潺潺」
#+END_VERSE
¶

** 登太平寺萬壽閣¶

#+BEGIN_VERSE
「　大江西下九龍蟠高閣凌霄入畫看拍遍闌干天欲¶暮濤聲猶帶雨聲寒」
#+END_VERSE
¶

** 即景回文次韻¶

#+BEGIN_VERSE
「　雲堆巧石山塗墨畫入詩情風捲煙群艸鬥香花細¶細老松篩影月娟娟」
#+END_VERSE
¶

詩從無字處生還從有字處覓執一失一不墮枯¶
葉邊即逐亂流中去矣寒松和尚禪宗峻峭音節¶
高超有字無字兩際俱斷信手拈來溯洄波浪吞¶
吐風雲知師之詣於此道者深也有客持師集過¶
梅村問詩從何處生曰千林雙徑出萬壑一笻通¶
又問詩從何處覓曰卻招松頂鶴同住嶺頭雲是¶
為序。
婁東吳偉業盥手謹題¶
寒松操禪師拈來艸(終)